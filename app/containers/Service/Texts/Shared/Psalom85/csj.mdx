Приклони́, Го́споди, у́хо Твое́,  
и услы́ши мя, я́ко нищ и убо́г есмь аз.

Сохрани́ ду́шу мою́, я́ко преподо́бен есмь:  
спаси́ раба́ Твоего́, Бо́же мой,  
упова́ющаго на Тя.

Поми́луй мя, Го́споди,  
я́ко к Тебе́ воззову́ весь день.

Возвесели́ ду́шу раба́ Твоего́,  
я́ко к Тебе́ взях ду́шу мою́.

Я́ко Ты, Го́споди, Благ и Кро́ток,  
и Многоми́лостив всем призыва́ющым Тя.

Внуши́, Го́споди, моли́тву мою́,  
и вонми́ гла́су моле́ния моего́.

В день ско́рби моея́ воззва́х к Тебе́,  
я́ко услы́шал мя еси́.

Несть подо́бен Тебе́ в бозе́х, Го́споди,  
и несть по дело́м Твои́м.

Вси язы́цы, ели́ки сотвори́л еси́,  
прии́дут и покло́нятся пред Тобо́ю, Го́споди,  
и просла́вят и́мя Твое́,  
я́ко Ве́лий еси́ Ты, и творя́й чудеса́,  
Ты еси́ Бог еди́н.

Наста́ви мя, Го́споди, на путь Твой,  
и пойду́ во и́стине Твое́й;

да возвесели́тся се́рдце мое́  
боя́тися и́мене Твоего́.

Испове́мся Тебе́, Го́споди Бо́же мой, всем се́рдцем мои́м,  
и просла́влю и́мя Твое́ в век:

я́ко ми́лость Твоя́ ве́лия на мне,  
и изба́вил еси́ ду́шу мою́ от а́да преиспо́днейшаго.

Бо́же, законопресту́пницы воста́ша на мя,  
и сонм держа́вных взыска́ша ду́шу мою́,  
и не предложи́ша Тебе́ пред собо́ю.

И Ты, Го́споди Бо́же мой,  
Ще́дрый и Ми́лостивый,  
Долготерпели́вый, и Многоми́лостивый и и́стинный,  
при́зри на мя и поми́луй мя,  
даждь держа́ву Твою́ о́троку Твоему́,  
и спаси́ сы́на рабы́ Твоея́.

Сотвори́ со мно́ю зна́мение во бла́го,  
и да ви́дят ненави́дящии мя,  
и постыдя́тся, я́ко Ты, Го́споди,  
помо́гл ми и уте́шил мя еси́.

**И паки:**

Сотвори́ со мно́ю зна́мение во бла́го,  
и да ви́дят ненави́дящии мя,  
и постыдя́тся, я́ко Ты, Го́споди,  
помо́гл ми и уте́шил мя еси́.
