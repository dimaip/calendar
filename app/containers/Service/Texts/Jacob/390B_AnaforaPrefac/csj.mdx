Яко воистину достойно есть и праведно, лепо же и потребно, Тя хвалити, Тя пети, Тебе кланятися, Тебе славословити, Тебе благодарити всякия твари видимыя и невидимыя содетеля, сокровище вечных благ, источника жизни и бессмертия, всяческих Бога и Владыку, Егоже поют небеса и небеса небес, и вся силы их, солнце и луна и весь звездный лик, земля, море и вся яже в них, Иерусалим пренебесный, собор избранных, Церковь перворожденных, написанных на небесех, дуси праведных и пророк, души мученик и апостол, ангелы, архангелы, престолы, господьствия же и власти, и силы страшныя, херувими многоочитии, и шестокрилатии серафими, иже двема крилама покрывают лица своя, двема же ноги и двема летающе взывают друг ко другу неусыпными усты, немолчными славословеньми: 

**(Возглас)** Победную песнь великолепныя Твоея славы, светлым гласом поюще, вопиюще, взывающе и глаголюще.

**Н** Свят, Свят, Свят Господь Саваоф, исполнь небо и земля славы Твоея! Осанна в вышних, благословен грядый во имя Господне, осанна в вышних! 

**П** Свят еси Царю Веков и всякия святыни Господи и подателю. Свят и единородный Твой Сын, Господь наш Иисус Христос, Имже вся сотворил еси. Свят же и Дух Твой всесвятый, проницаяй всяческая, и глубины Твоя, Бога и Отца. 
