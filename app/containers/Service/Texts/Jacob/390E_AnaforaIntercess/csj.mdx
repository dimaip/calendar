**П** Помяни, Господи, и родители наша, сродники и други. Сих всех помяни, Господи, ихже помянухом, православныя. Воздаждь им вместо земных небесныя, вместо тленных нетленная, вместо временных вечная, по обетованию Христа Твоего, понеже живота и смерти область имаши. 

**Н** Помяни, Господи Боже наш. 

**П** Еще сподоби помянути, Владыко, и иже от века Тебе благоугодившия по родам, святыя отцы, патриархи, пророки, апостолы, мученики, учители, преподобныя, и всякий дух праведный в вере скончавшийся. 

**Н** Помяни, Господи Боже наш. 

**П** Помяни, Господи, архангельский глас глаголющь: радуйся, благодатная, Господь с Тобою, благословенна Ты в женах и благословен плод чрева Твоего, яко Спаса родила еси душ наших.

Изрядно о пресвятей и преблагословенней, пречистей Владычице нашей Богородице и Приснодеве Марии. 

**Н** Помяни, Господи Боже наш. 

**П** Святаго Иоанна славнаго пророка, предтечу и крестителя, святыя апостолы, святыя пророки и патриархи и праведныя, святыя мученики и исповедники. 

**Н** Помяни, Господи Боже наш. 

**П** Помяни, Господи Боже, святыя отцы наша и архиепископы и всякую плоть, юже помянухом и юже не помянухом. Тамо их упокой, во стране живых, во Царствии Твоем, в наслаждении рая, в недрех Авраама и Исаака и Иакова, святых отец наших, отнюдуже отбежит болезнь, печаль и воздыхание, идеже присещает свет лица Твоего.

**Н** Помяни, Господи Боже наш. 

**П** Скончание же живота нашего христианское и благоугодное, и безгрешное в мире устрой, Господи, собирая под ноги избранных Твоих, егда хощеши и како хощеши, едине токмо без стыда и прегрешений, ради Единородного Твоего Сына, Господа же и Бога и Спаса нашего Иисуса Христа, Той бо един безгрешен явися на земли.

В первых помяни, Господи, отца и патриарха нашего **(или епископа)**, егоже даруй святей Твоей церкви в мире цела, честна здрава и долгоденствующа, права правяща слово Твоея истины. 

**Диакон, обратившись лицом к народу** О мире и благостоянии всего мира и святых Божиих церквей, и о них и за нихже кийждо принесе, или в помышлении имать, и о предстоящих людех, и о всех и за вся. 

**П** Даждь им и нам, яко благий и человеколюбец, Владыко. 

**Н** Ослаби, остави, Боже, прегрешения наша, вольныя же и невольныя, яже в ведении и неведении. 

**П** Благодатию и человеколюбием Христа Твоего, с Нимже благословен еси, и препрославлен еси, со всесвятым и благим и животворящим Твоим Духом, ныне и присно и во веки веков. 

**Н** Аминь. 
