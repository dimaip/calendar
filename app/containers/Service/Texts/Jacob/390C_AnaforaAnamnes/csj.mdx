**П** Свят еси Царю Веков и всякия святыни Господи и подателю. Свят и единородный Твой Сын, Господь наш Иисус Христос, Имже вся сотворил еси. Свят же и Дух Твой всесвятый, проницаяй всяческая, и глубины Твоя, Бога и Отца. Свят еси всесильне, страшне, блаже, благоутробне, наипаче состраждаяй созданию Твоему. Сотворивый от земли человека по образу Твоему и подобию, и даровавый ему наслаждение райское, преступивша же заповедь Твою и отпадша, сего не презрел еси, ниже оставил еси, блаже, но наказал еси его яко благоутробный Отец, призвал еси его чрез закон, наздал еси его чрез пророки, последи же единородного Твоего Сына, Господа нашего Иисуса Христа ниспослал еси в мир, да сам пришед Твой обновит и возставит образ. Иже сошед с небесе и воплощься от Духа Свята и Марии Приснодевы и Богородицы, споживе же человеком, вся устрои ко спасению рода нашего. Хотяще же вольную и животворящую смерть крестом прияти, в нощь, в ню же предаяшеся, паче же Сам Себе предаяше за мир живот, и спасение, прием хлеб во святыя и безсмертныя Своя руки, воззрев на небеса, и показав Тебе Богу и Отцу, благодарив, благословив, освятив, преломив, подаде святым и блаженным Своим учеником и апостолом, рек:

Приимите, ядите, сие есть Тело Мое еже за вы ломимое во оставление грехов. 

**Н** Аминь. 

**П** Такожде по еже вечеряти, прием чашу и растворив от вина и воды, зряща на небеса показав Тебе Богу и Отцу, и благодарив, освятив, исполнив Духа Свята, подаде святым и блаженным Своим учеником и Апостолом, рек:

Пейти от нея вси: сия есть Кровь Моя Новаго завета, яже за вы и за многи изливаемая и предаваемая во оставление грехов. 

**Н** Аминь. 

**П** Сие творите в Мое воспоминание: елижды бо аще ясте хлеб сей и чашу сию пиете, смерть Сына Человеческаго возвещаете и воскресение Его исповедуете, дондеже не приидит. 

**Диакон, обратившись лицом к Святой Трапезе** Веруем и исповедуем.

**Н** Смерть Твою, Господи, возвещаем и воскресение Твое исповедуем.

**П** Поминающе убо и мы грешнии животворящия Его страдания, спасительный крест, и смерть, и погребение, и тридневное воскресение, и еже на небеса восхождение и одесную Тебе Бога и Отца седение, и еже второе славное и страшное Его пришествие, егда приидет со славою судити живыя и мертвыя, егда хощет коемуждо воздати по делом его: пощади ны, Господи Боже, наипаче по благоутробию Своему, приносим Ти, Владыко, страшную сию и безкровную жертву, моляще да не по грехом нашим, ниже по беззаконием нашим воздаси нам, но по Твоему снисхождению и неизреченному Твоему человеколюбию презрев и изгладив еже о нас рукописание Тебе молящихся, подаси нам небесныя и вечныя Твоя дарования, ихже око не виде, и ухо не слыша, и на сердце человеческое не взыде, яже уготова Бог любящим Тя, и не ради грехов моих отринеши люди Твоя, человеколюбче Господи.

**Предстоятель с сослужащими поет во глас 5** Людие бо Твои и Церковь Твоя молят Тя. 

**Народ отвечает в тот же глас** Помилуй нас, Господи Боже, Отче Вседержителю.

**Предстоятель с сослужащими** Людие бо Твои и Церковь Твоя молят Тя.

**Н** Помилуй нас, Господи Боже, Отче Вседержителю. 

**Предстоятель с сослужащими** Людие бо Твои и Церковь Твоя молят Тя. 

**Н** Помилуй нас, Господи Боже, Отче Вседержителю. 
