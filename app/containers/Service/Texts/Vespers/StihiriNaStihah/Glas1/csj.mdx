**Стихира на стиховне, воскресная, глас 1**

**Н** Стра́стию Твое́ю, Христе́, / от страсте́й свободи́хомся, / и воскресе́нием Твои́м из истле́ния изба́вихомся, // Го́споди, сла́ва Тебе́.

**Стихира на стиховне, воскресная, глас 1**

**Стих** Госпо́дь воцари́ся, / в ле́поту облече́ся.

**Н** Да ра́дуется тварь, небеса́ да веселя́тся, / рука́ми да воспле́щут язы́цы с весе́лием: / Христо́с бо Спас наш, на Кресте́ пригвозди́ грехи́ на́ша: / и смерть умертви́в, живо́т нам дарова́, / па́дшаго Ада́ма всеро́днаго Воскреси́вый, // я́ко Человеколю́бец.

**Стихира на стиховне, воскресная, глас 1**

**Стих** И́бо утверди́ вселе́нную, / я́же не подви́жется.

**Н** Царь сый небесе́ и земли́ непостижи́ме, / во́лею распя́лся еси́ за человеколю́бие. / Его́же ад срет до́ле, огорчи́ся, / и пра́ведных ду́ши прие́мша, возра́довашася: / Ада́м же, ви́дев Тя, Зижди́теля в преиспо́дних, воскре́се. / О чудесе́! Ка́ко сме́рти вкуси́ всех жизнь; / но я́коже восхоте́ мiр просвети́ти зову́щий и глаго́лющий: // Воскресы́й из ме́ртвых, Го́споди, сла́ва Тебе́.

**Стихира на стиховне, воскресная, глас 1**

**Стих** До́му Твоему́ подоба́ет святы́ня, / Го́споди, в долготу́ дний.

**Н** Жены́ мvроно́сицы, мv́ра нося́ща, / со тща́нием и рыда́нием гро́ба Твоего́ достиго́ша, / и не обре́тша Пречи́стаго Те́ла Твоего́, / от А́нгела же уве́девша но́вое и пресла́вное чу́до, / Апо́столом глаго́лаху: / воскре́се Госпо́дь, // подая́ мíрови ве́лию ми́лость.

**Стихира на стиховне, воскресная, на Слава, и ныне, богородичен, глас 1**

**Н** Се испо́лнися Иса́иино прорече́ние, / Де́ва бо родила́ еси́, / и по Рождестве́ я́ко пре́жде Рождества́ пребыла́ еси́: / Бог бо бе Рожде́йся, / те́мже и естества́ новопресече́. / Но о Богома́ти! / Моле́ния Твои́х рабо́в, / в Твое́м хра́ме приноси́мая Тебе́ не пре́зри, / но я́ко Благоутро́бнаго Твои́ма рука́ма нося́щи, / на Твоя́ рабы́ умилосе́рдися, // и моли́ спасти́ся душа́м на́шим.
