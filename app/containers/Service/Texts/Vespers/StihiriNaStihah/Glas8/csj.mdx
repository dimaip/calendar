**Стихира на стиховне, воскресная, глас 8**

**Н** Возше́л еси́ на Крест, Иису́се, / снизше́дый с Небесе́, / прише́л еси́ на смерть, Животе́ Безсме́ртный, / к су́щим во тьме Свет и́стинный, / к па́дшым всех Воскресе́ние, // просвеще́ние, и Спа́се наш, сла́ва Тебе́.

**Стихира на стиховне, воскресная, глас 8**

**Стих** Госпо́дь воцари́ся, / в ле́поту облече́ся.

**Н** Христа́ славосло́вим, воскре́сшаго от ме́ртвых: / ду́шу бо и те́ло прие́м, / стра́сти отъобою́ду отсече́, / пречи́стей у́бо души́ во ад соше́дшей, / его́же и плени́: / во гро́бе же истле́ния не ви́де свято́е те́ло, // Изба́вителя душ на́ших.

**Стихира на стиховне, воскресная, глас 8**

**Стих** И́бо утверди́ вселе́нную, / я́же не подви́жется.

**Н** Псалмы́ и пе́сньми славосло́вим, Христе́, / от ме́ртвых Твое́ Воскресе́ние: / и́мже нас свободи́л еси́ мучи́тельства а́дова, / и я́ко Бог дарова́л еси́ жизнь ве́чную, // и ве́лию ми́лость.

**Стихира на стиховне, воскресная, глас 8**

**Стих** До́му Твоему́ подоба́ет святы́ня, / Го́споди, в долготу́ дний.

**Н** О Влады́ко всех Непостижи́ме, / Тво́рче небесе́ и земли́, / кресто́м пострада́вый, мне безстра́стие источи́л еси́: / погребе́ние же прие́м, и воскре́с во сла́ве, / совоскреси́л еси́ Ада́ма руко́ю всеси́льною. / Сла́ва Твоему́ тридне́вному воста́нию, / и́мже дарова́л еси́ нам ве́чную жизнь, / и очище́ние грехо́в, // я́ко Еди́н Благоутро́бен.

**Стихира на стиховне, воскресная, на Слава, и ныне, богородичен, глас 8**

**Н** Безневе́стная Де́во, / Я́же Бо́га неизрече́нно заче́нши пло́тию, / Ма́ти Бо́га Вы́шняго, / Твои́х рабо́в мольбы́ приими́, Всенепоро́чная, / всем подаю́щи очище́ние прегреше́ний: / ны́не на́ша моле́ния прие́млющи, // моли́ спасти́ся всем нам.
