**Стихира на стиховне, воскресная, глас 2**

**Н** Воскресе́ние Твое́, Христе́ Спа́се, / всю просвети́ вселе́нную, / и призва́л еси́ Твое́ созда́ние: // Всеси́льне Го́споди, сла́ва Тебе́.

**Стихира на стиховне, воскресная, глас 2**

**Стих** Госпо́дь воцари́ся, / в ле́поту облече́ся.

**Н** Дре́вом, Спа́се, упраздни́л еси́, / ю́же от дре́ва кля́тву, / держа́ву сме́рти погребе́нием Твои́м умертви́л еси́, / просвети́л же еси́ род наш воста́нием Твои́м. / Те́мже вопие́м Тебе́: // Животода́вче Христе́ Бо́же наш, сла́ва Тебе́.

**Стихира на стиховне, воскресная, глас 2**

**Стих** И́бо утверди́ вселе́нную, / я́же не подви́жется.

**Н** На кресте́ я́влься, Христе́, пригвожда́емь, / измени́л еси́ добро́ту зда́ний: / и безчелове́чие у́бо во́ини показу́юще, / копие́м ре́бра Твоя́ прободо́ша, / евре́и же печа́тати гро́ба проси́ша, / Твоея́ вла́сти не ве́дуще. / Но за милосе́рдие утро́б Твои́х, / прие́мый погребе́ние, и тридне́вен воскресы́й // Го́споди, сла́ва Тебе́.

**Стихира на стиховне, воскресная, глас 2**

**Стих** До́му Твоему́ подоба́ет святы́ня, / Го́споди, в долготу́ дний.

**Н** Животода́вче Христе́, во́лею страсть претерпе́вый сме́ртных ра́ди, / во ад же снизше́д я́ко си́лен, / та́мо Твоего́ прише́ствия ожида́ющия, / исхи́тив я́ко от зве́ря кре́пкаго, / рай вме́сто а́да жи́ти дарова́л еси́. / Те́мже и нам сла́вящим тридне́вное Твое́ воста́ние, / да́руй очище́ние грехо́в, // и ве́лию ми́лость.

**Стихира на стиховне, воскресная, на Слава, и ныне, богородичен, глас 2**

**Н** О чудесе́ но́ваго всех дре́вних чуде́с! / Кто бо позна́ ма́терь без му́жа ро́ждшую, / и на руку́ нося́щую, всю тварь Содержа́щаго? / Бо́жие есть изволе́ние Ро́ждшееся. / Его́же, я́ко Младе́нца, Пречи́стая, / Твои́ма рука́ма носи́вшая, / и Ма́тернее дерзнове́ние к Нему́ иму́щая, / не преста́й моля́щи о чту́щих Тя, // уще́дрити и спасти́ ду́ши на́ша.
