#### Стихира на стиховне, воскресная, глас 5

**Н** Тебе́, Воплоще́ннаго Спа́са Христа́, / и Небе́с неразлучи́вшася, / во гла́сех пе́ний велича́ем, / я́ко Крест и смерть прия́л еси́ за род наш, / я́ко Человеколю́бец Госпо́дь, / испрове́ргий а́дова врата́, / тридне́вно воскре́сл еси́, // спаса́я ду́ши на́ша.

#### Стихира на стиховне, воскресная, глас 5

**Стих** Госпо́дь воцари́ся, / в ле́поту облече́ся.

**Н** Прободе́ным Твои́м ре́бром, Жизнода́вче, / то́ки оставле́ния всем источи́л еси́, / жи́зни и спасе́ния: / пло́тию же смерть восприя́л еси́, / безсме́ртие нам да́руя. / Всели́в же ся во гроб нас свободи́л еси́, / совоскреси́в с Собо́ю сла́вно, я́ко Бог. / Сего́ ра́ди вопие́м: // Человеколю́бче Го́споди, сла́ва Тебе́.

#### Стихира на стиховне, воскресная, глас 5

**Стих** И́бо утверди́ вселе́нную, / я́же не подви́жется.

**Н** Стра́нно Твое́ распя́тие, / и е́же во ад соше́ствие, Человеколю́бче, есть: / плени́в бо его́, и дре́вния ю́зники / совоскреси́в с Собо́ю сла́вно, я́ко Бог, / рай отве́рз, восприя́ти сего́ сподо́бил еси́. / Те́мже и нам, сла́вящим Твое́ тридне́вное Воста́ние, / да́руй очище́ние грехо́в: / рая́ жи́тели сподобля́я, // я́ко Еди́н Благоутро́бен.

#### Стихира на стиховне, воскресная, глас 5

**Стих** До́му Твоему́ подоба́ет святы́ня, / Го́споди, в долготу́ дний.

**Н** Нас ра́ди пло́тию страсть прии́мый, / и тридне́вен из ме́ртвых воскресы́й, / плотски́я на́ша стра́сти исцели́, / и возста́ви от прегреше́ний лю́тых, // Человеколю́бче, и спаси́ нас.

#### Стихира на стиховне, воскресная, на Слава, и ныне, богородичен, глас 5

**Н** Храм и Дверь еси́, / Пала́та и Престо́л Царе́в, / Де́во Всечестна́я, / Е́юже Изба́витель мой, Христо́с Госпо́дь, / во тьме спя́щим яви́ся, / Со́лнце Сый пра́вды, / просвети́ти хотя́, я́же созда́ по о́бразу Своему́ руко́ю Свое́ю. / Те́мже, Всепе́тая, / я́ко Ма́терне дерзнове́ние к Нему́ стяжа́вшая, / непреста́нно моли́ // спасти́ся душа́м на́шым.
