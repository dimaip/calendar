**Стихира на стиховне, воскресная, глас 6**

**Н** Воскресе́ние Твое́, Христе́ Спа́се, / А́нгели пою́т на Небесе́х, / и нас на земли́ сподо́би, / чи́стым се́рдцем // Тебе́ сла́вити.

**Стихира на стиховне, воскресная, глас 6**

**Стих** Госпо́дь воцари́ся, / в ле́поту облече́ся.

**Н** Врата́ сокруши́в ме́дная, / и вереи́ а́довы сотры́й, / я́ко Бог всеси́лен, / род челове́ческий па́дший воскреси́л еси́. / Сего́ ра́ди и мы согла́сно вопие́м: // Воскресы́й из ме́ртвых, Го́споди, сла́ва Тебе́.

**Стихира на стиховне, воскресная, глас 6**

**Стих** И́бо утверди́ вселе́нную, / я́же не подви́жется.

**Н** Тле́ния нас дре́вняго Христо́с испра́вити хотя́, / на Кресте́ пригвожда́ется, / и во гро́бе полага́ется. / Его́же мироно́сицы жены́ со слеза́ми иска́ху, пла́чуща глаго́лаху: / увы́ нам, Спа́се всех, / ка́ко изво́лил еси́ во гро́бе всели́тися; / Всели́выйся же хотя́, ка́ко укра́ден был еси́; / ка́ко преложи́лся еси́; / ко́е же ме́сто Твое́ Живоно́сное сокры́ Те́ло; / но, Влады́ко, я́ко обеща́лся еси́ нам яви́ся, / и утоли́ от нас рыда́ние слез. / Пла́чущимся же им, А́нгел к ним возопи́: / от пла́ча преста́вша Апо́столом рцы́те, я́ко воскре́се Госпо́дь, // мíрови да́руя очище́ние и ве́лию ми́лость.

**Стихира на стиховне, воскресная, глас 6**

**Стих** До́му Твоему́ подоба́ет святы́ня, / Го́споди, в долготу́ дний.

**Н** Распны́йся я́ко восхоте́л еси́, Христе́, / и смерть погребе́нием Твои́м Плени́вый, / тридне́вен воскре́сл еси́, я́ко Бог, со сла́вою, / мíрови да́руя безконе́чную жизнь, // и ве́лию ми́лость.

**Стихира на стиховне, воскресная, на Слава, и ныне, богородичен, глас 6**

**Н** Творе́ц и Изба́витель мой, Пречи́стая, / Христо́с Госпо́дь из Твои́х ложе́сн проше́д, / в мя Оболки́йся, / пе́рвыя кля́твы Ада́ма свободи́. / Те́мже Ти, Всечи́стая, / я́ко Бо́жии Ма́тери же и Де́ве, / вои́стинну вопие́м немо́лчно: / ра́дуйся А́нгельски, ра́дуйся, Влады́чице, / Предста́тельство и Покро́ве, // и Спасе́ние душ на́ших.
