**Стихира на стиховне, воскресная, глас 4**

**Н** Го́споди, восше́д на Крест, / пра́деднюю на́шу кля́тву потреби́л еси́, / и соше́д во ад, / ве́чныя у́зники свободи́л еси́, / нетле́ние да́руя челове́ческому ро́ду, / сего́ ра́ди пою́ще сла́вим // Животворя́щее и Спаси́тельное Твое́ Воста́ние.

**Стихира на стиховне, воскресная, глас 4**

**Стих** Госпо́дь воцари́ся, / в ле́поту облече́ся.

**Н** Пове́шен на дре́ве, Еди́не Си́льне, / всю тварь поколеба́л еси́: / положе́н же во гро́бе, / живу́щия во гробе́х воскреси́л еси́, / нетле́ние и жизнь да́руя челове́ческому ро́ду. / Те́мже пою́ще, сла́вим // тридне́вное Твое́ Воста́ние.

**Стихира на стиховне, воскресная, глас 4**

**Стих** И́бо утверди́ вселе́нную, / я́же не подви́жется.

**Н** Лю́дие беззако́ннии, Христе́, / Тебе́, преда́вше Пила́ту, распя́ти осуди́ша, / неблагода́рнии о Благоде́теле яви́вшеся. / Но во́лею претерпе́л еси́ погребе́ние: / самовла́стно воскре́сл еси́ тридне́вно, я́ко Бог, // да́руя нам безконе́чный живо́т, и ве́лию ми́лость.

**Стихира на стиховне, воскресная, глас 4**

**Стих** До́му Твоему́ подоба́ет святы́ня, / Го́споди, в долготу́ дний.

**Н** Со слеза́ми жены́ доше́дша гро́ба, Тебе́ иска́ху, / не обре́тша же, рыда́юща с пла́чем вопию́ща глаго́лаху: / увы́ нам, Спа́се наш Царю́ всех, / ка́ко укра́ден был еси́; / ко́е же ме́сто держи́т Живоно́сное Те́ло Твое́? / А́нгел же к ним отвещава́ше, не пла́чите, глаго́лет, / но ше́дша пропове́дите, я́ко воскре́се Госпо́дь, // подая́ нам ра́дость, я́ко Еди́н Благоутро́бен.

**Стихира на стиховне, воскресная, на Слава, и ныне, богородичен, глас 4**

**Н** При́зри на моле́ния Твои́х раб, Всенепоро́чная, / утоля́ющи лю́тая на ны воста́ния, / вся́кия ско́рби нас изменя́ющи. / Тя бо, Еди́ну, тве́рдое и изве́стное Утвержде́ние и́мамы, / и Твое́ предста́тельство стяжа́хом. / Да не постыди́мся, Влады́чице, Тя призыва́ющии, / потщи́ся на умоле́ние, Тебе́ ве́рно вопию́щих: / ра́дуйся, Влады́чице, всех По́моще, // Ра́досте и Покро́ве, и Спасе́ние душ на́ших.
