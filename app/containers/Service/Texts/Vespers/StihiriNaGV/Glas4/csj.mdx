#### Стихира на Господи воззвах, воскресная, глас 4

**Н** Животворя́щему Твоему́ Кресту́, / непреста́нно кла́няющеся, Христе́ Бо́же, / тридне́вное Воскресе́ние Твое́ сла́вим: / тем бо обнови́л еси́ истле́вшее челове́ческое естество́, Всеси́льне, / и и́же на Небеса́ восхо́д обнови́л еси́ нам, // я́ко Еди́н Благ и Человеколю́бец.

#### Стихира на Господи воззвах, воскресная, глас 4

**Н** Дре́ва преслуша́ния запреще́ние / разреши́л еси́, Спа́се, / на дре́ве кре́стнем во́лею пригвозди́вся, / и во ад соше́д, Си́льне, / сме́ртныя у́зы, я́ко Бог, растерзал еси́. / Те́мже кла́няемся е́же из ме́ртвых Твоему́ Воскресе́нию, / ра́достию вопию́ще: // Всеси́льне Го́споди, сла́ва Тебе́.

#### Стихира на Господи воззвах, воскресная, глас 4

**Н** Врата́ а́дова сокруши́л еси́, Го́споди, / и Твое́ю сме́ртию сме́ртное ца́рство разруши́л еси́: / род же челове́ческий от истле́ния свободи́л еси́, / живо́т и нетле́ние мíру дарова́в, // и ве́лию ми́лость.

#### Стихира на Господи воззвах, воскресная, глас 4

**Н** Прииди́те, воспои́м лю́дие, / Спа́сово тридне́вное воста́ние, / и́мже изба́вихомся а́довых нереши́мых уз; / и нетле́ние и жизнь вси восприя́хом зову́ще: / Распны́йся, и Погребы́йся, и Воскресы́й, / спаси́ ны Воскресе́нием Твои́м, // Еди́не Человеколю́бче.

#### Стихира на Господи воззвах, воскресная, глас 4

**Н** А́нгели и челове́цы, Спа́се, / Твое́ пою́т тридне́вное Воста́ние, / и́мже озари́шася вселе́нныя концы́, / и рабо́ты вра́жия вси изба́вихомся, зову́ще: / Животво́рче Всеси́льне Спа́се, / спаси́ ны Воскресе́нием Твои́м, // Еди́не Человеколю́бче.

#### Стихира на Господи воззвах, воскресная, глас 4

**Н** Врата́ ме́дная стерл еси́, / и вереи́ сокруши́л еси́, Христе́ Бо́же, / и род челове́ческий па́дший воскреси́л еси́. / Сего́ ра́ди согла́сно вопие́м: // Воскресы́й из ме́ртвых, Го́споди, сла́ва Тебе́.

#### Стихира на Господи воззвах, воскресная, глас 4

**Н** Го́споди, е́же от Отца́ Твое́ Рождество́ / безле́тно есть и присносу́щно: / е́же от Де́вы воплоще́ние, / неизрече́нно челове́ком и несказа́нно: / и е́же во ад соше́ствие стра́шно диа́волу и а́ггелом Его́: / смерть бо попра́в, тридне́вен воскре́сл еси́, / нетле́ние подава́я челове́ком, // и ве́лию ми́лость.

#### Стихира на Господи воззвах, воскресная, на Слава, и ныне, богородичен, глас 4

**Н** И́же Тебе́ ра́ди богооте́ц проро́к Дави́д / пе́сненно о Тебе́ провозгласи́, / вели́чия Тебе́ Сотво́ршему: / предста́ Цари́ца одесну́ю Тебе́. / Тя бо Ма́терь, Хода́таицу Живота́ показа́, / без отца́ из Тебе́ вочелове́читися Благоволи́вый Бог, / да Свой па́ки обнови́т о́браз, истле́вший страстьми́, / и заблу́ждшее горохи́щное обре́т овча́, / на ра́мо восприи́м, к Отцу́ принесе́т, / и Своему́ хоте́нию, с Небе́сными совокупи́т Си́лами, / и спасе́т, Богоро́дице, мiр, // Христо́с име́яй ве́лию и бога́тую ми́лость.
