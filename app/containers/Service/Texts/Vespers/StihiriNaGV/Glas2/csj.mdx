#### Стихира на Господи воззвах, воскресная, глас 2

**Н** Пре́жде век от Отца́ Ро́ждшемуся Бо́жию Сло́ву, / Вопло́щшемуся от Де́вы Мари́и, / прииди́те, поклони́мся: / крест бо претерпе́в, / погребе́нию предаде́ся, я́ко Сам восхоте́: / и воскре́се из ме́ртвых, // спасе́ мя заблужда́ющаго челове́ка.

#### Стихира на Господи воззвах, воскресная, глас 2

**Н** Христо́с Спас наш, / е́же на ны рукописа́ние пригвозди́в на Кресте́ загла́ди, / и сме́рную держа́ву упраздни́: // поклоня́емся Его́ Тридне́вному Воскресе́нию.

#### Стихира на Господи воззвах, воскресная, глас 2

**Н** Со Арха́нгелы воспои́м Христо́во Воскресе́ние: / Той бо есть Изба́витель и Спас душ на́ших, / и в сла́ве стра́шней и кре́пцей си́ле, // па́ки гряде́т суди́ти мíру, его́же созда́.

#### Стихира на Господи воззвах, воскресная, глас 2

**Н** Тебе́ Распе́ншагося и Погребе́ннаго, / А́нгел пропове́да Влады́ку, и глаго́лаше жена́м: / прииди́те ви́дите, иде́же лежа́ше Госпо́дь: / воскре́се бо, я́коже рече́, я́ко Всеси́лен. / Те́мже Тебе́ поклоня́емся, Еди́ному Безсме́ртному: // Жизнода́вче Христе́, поми́луй нас.

#### Стихира на Господи воззвах, воскресная, глас 2

**Н** Кресто́м Твои́м упраздни́л еси́, / ю́же от дре́ва кля́тву, / погребе́нием Твои́м умертви́л еси́ сме́рти держа́ву: / воста́нием же Твои́м просвети́л еси́ род челове́ческий. / Сего́ ра́ди вопие́м Ти: // Благоде́телю Христе́ Бо́же наш, сла́ва Тебе́.

#### Стихира на Господи воззвах, воскресная, глас 2

**Н** Отверзо́шася Тебе́, Го́споди, / стра́хом врата́ сме́ртная, / вра́тницы же а́довы ви́девше Тя, убоя́шася: / врата́ бо ме́дная сокруши́л еси́, / и вереи́ желе́зныя стерл еси́, / и изве́л еси́ нас от тмы и се́ни сме́ртныя, // и у́зы на́ша растерза́л еси́.

#### Стихира на Господи воззвах, воскресная, глас 2

**Н** Спаси́тельную песнь пою́ще, от уст возсле́м: / прииди́те вси в дому́ Госпо́днем припаде́м, глаго́люще: / на дре́ве Распны́йся, и из ме́ртвых Воскресы́й, / и Сый в не́дрех О́тчих, // очи́сти грехи́ на́ша.

#### Стихира на Господи воззвах, воскресная, на Слава, и ныне, богородичен, глас 2

**Н** Пре́йде сень зако́нная, / благода́ти прише́дши: / я́коже бо купина́ не сгара́ше опаля́ема: / та́ко Де́ва родила́ еси́, / и Де́ва пребыла́ еси́. / Вме́сто столпа́ о́гненнаго, / Пра́ведное возсия́ Со́лнце: / вме́сто Моисе́я, Христо́с, // Спасе́ние душ на́ших.
