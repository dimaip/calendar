#### Стихира на Господи воззвах, воскресная, глас 6

**Н** Побе́ду име́я, Христе́, ю́же на а́да, / на Крест возше́л еси́: / да во тьме сме́рти седя́щия воскреси́ши с Собо́ю, / И́же в ме́ртвых Свобо́дь, / Источа́яй живо́т от Своего́ све́та, // Всеси́льне Спа́се, поми́луй нас.

#### Стихира на Господи воззвах, воскресная, глас 6

**Н** Днесь Христо́с смерть попра́в, / я́коже рече́, воскре́се, / и ра́дование мíрови дарова́, / да вси взыва́юще, песнь та́ко рцем: / Исто́чниче жи́зни, Непристу́пный Све́те, // Всеси́льне Спа́се, поми́луй нас.

#### Стихира на Господи воззвах, воскресная, глас 6

**Н** Тебе́, Го́споди, Су́щаго по всей тва́ри, / гре́шнии ка́мо бежи́м; / на Небеси́ Сам живе́ши, / во а́де попра́л еси́ смерть. / Во глубины́ морски́я; / та́мо рука́ Твоя́, Влады́ко. / К Тебе́ прибега́ем, / Тебе́ припа́дающе мо́лимся: // Воскресы́й из ме́ртвых, поми́луй нас.

#### Стихира на Господи воззвах, воскресная, глас 6

**Н** Кресто́м Твои́м, Христе́, хва́лимся, / и воскресе́ние Твое́ пое́м и сла́вим: / Ты бо еси́ Бог наш, // ра́зве Тебе́ ина́го не ве́мы.

#### Стихира на Господи воззвах, воскресная, глас 6

**Н** Вы́ну благословя́ще Го́спода, / пое́м воскресе́ние Его́: / Крест бо Претерпе́в, // сме́ртию смерть погуби́.

#### Стихира на Господи воззвах, воскресная, глас 6

**Н** Сла́ва си́ле Твое́й, Го́споди, / я́ко упраздни́л еси́ держа́ву иму́щаго сме́рти: / обнови́л еси́ нас Кресто́м Твои́м, // да́руя нам живо́т и нетле́ние.

#### Стихира на Господи воззвах, воскресная, глас 6

**Н** Погребе́ние Твое́, Го́споди, / у́зы а́довы сокруши́вшее растерза́, / е́же из ме́ртвых воскресе́нием мiр просвети́, // Го́споди сла́ва Тебе́.

#### Стихира на Господи воззвах, воскресная, на Слава, и ныне, богородичен, глас 6

**Н** Кто Тебе́ не ублажи́т, Пресвята́я Де́во; / кто ли не воспое́т Твоего́ Пречи́стаго Рождества́; / безле́тно бо от Отца́ Возсия́вый Сын Единоро́дный, / То́йже от Тебе́, Чи́стыя, про́йде, / неизрече́нно вопло́щься, / естество́м Бог сый, / и естество́м быв Челове́к нас ра́ди, / не во двою́ лицу́ Разделя́емый, / но во Двою́ Естеству́ / несли́тно Познава́емый. / Того́ моли́, Чи́стая, Всеблаже́нная, // поми́ловатися душа́м на́шим.
