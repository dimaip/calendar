**Стихира на Господи воззвах, воскресная, глас 3**

**Н** Твои́м Кресто́м, Христе́ Спа́се, / сме́рти держа́ва разруши́ся, / и диа́воля пре́лесть упраздни́ся, / род же челове́ческий, ве́рою спаса́емый, // песнь Тебе́ всегда́ прино́сит.

**Стихира на Господи воззвах, воскресная, глас 3**

**Н** Просвети́шася вся́ческая / Воскресе́нием Твои́м, Го́споди, / и рай па́ки отве́рзеся, / вся же тварь восхваля́ющи Тя, // песнь Тебе́ всегда́ прино́сит.

**Стихира на Господи воззвах, воскресная, глас 3**

**Н** Сла́влю Отца́ и Сы́на си́лу, / и Свята́го Ду́ха пою́ власть, / неразде́льное, несозда́нное Божество́, / Тро́ицу Единосу́щную, // ца́рствующую в век ве́ка.

**Стихира на Господи воззвах, воскресная, глас 3**

**Н** Кресту́ Твоему́ честно́му покланя́емся, Христе́, / и Воскресе́ние Твое́ пое́м и сла́вим. // Ра́ною бо Твое́ю мы вси исцеле́хом.

**Стихира на Господи воззвах, воскресная, глас 3**

**Н** Пое́м Спа́са от Де́вы вопло́щшагося. / Нас бо ра́ди распя́тся, / и в тре́тий день воскре́се, // да́руя нам ве́лию ми́лость.

**Стихира на Господи воззвах, воскресная, глас 3**

**Н** Су́щим во а́де сшед Христо́с благовести́: / дерза́йте, глаго́ля, ны́не победи́х, / Аз есмь Воскресе́ние, Аз вы возведу́, // разруши́в сме́ртная врата́.

**Стихира на Господи воззвах, воскресная, глас 3**

**Н** Недосто́йно стоя́ще в пречи́стом дому́ Твое́м, / вече́рнюю песнь возсыла́ем, / из глубины́ взыва́юще, Христе́ Бо́же: / просвети́вый мiр тридне́вным воскресе́нием Твои́м, // изми́ лю́ди Твоя́ от руки́ враго́в Твои́х, Человеколю́бче.

**Стихира на Господи воззвах, воскресная, на Слава, и ныне, богородичен, глас 3**

**Н** Ка́ко не диви́мся / Богому́жному Рождеству́ Твоему́, Пречестна́я? / Искуше́ния бо му́жескаго не прие́мши, Всенепоро́чная, / родила́ бо еси́ без Отца́ Сы́на пло́тию. / Пре́жде век от Отца́ рожде́ннаго без ма́тере, / ника́коже претерпе́вшаго измене́ния, / или́ смеше́ния, или́ разделе́ния, / но обою́ существу́ / сво́йство це́ло сохра́ншаго. / Те́мже, Ма́ти Де́во Влады́чице, / Того́ моли́ спасти́ся душа́м, // правосла́вно Богоро́дицу испове́дающих Тя.
