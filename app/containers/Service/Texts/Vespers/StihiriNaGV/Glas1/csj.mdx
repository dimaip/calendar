**Стихира на Господи воззвах, воскресная, глас 1**

**Н** Вече́рния на́ша моли́твы / приими́, Святы́й Го́споди, / и пода́ждь нам оставле́ние грехо́в, / я́ко Еди́н еси́ // явле́й в ми́ре Воскресе́ние.

**Стихира на Господи воззвах, воскресная, глас 1**

**Н** Обыди́те лю́дие Сио́н, / и обыми́те Его́, / и дади́те сла́ву в нем Воскре́сшему из ме́ртвых: / я́ко Той есть Бог наш, // Избавле́й нас от беззако́ний на́ших.

**Стихира на Господи воззвах, воскресная, глас 1**

**Н** Прииди́те лю́дие, / воспои́м, и поклони́мся Христу́, / сла́вяще Его́ из ме́ртвых Воскресе́ние: / я́ко Той есть Бог наш, // от пре́лести вра́жия мiр Избавле́й.

**Стихира на Господи воззвах, воскресная, глас 1**

**Н** Весели́теся Небеса́, / воструби́те основа́ния земли́, / возопи́йте го́ры весе́лие: / се бо Емману́ил грехи́ на́ша на Кресте́ пригвозди́, / и живо́т дая́й, смерть умертви́, // Ада́ма Воскреси́вый, я́ко Человеколю́бец.

**Стихира на Господи воззвах, воскресная, глас 1**

**Н** Пло́тию во́лею Распе́ншагося нас ра́ди, / Пострада́вша и Погребе́нна, / и Воскре́сша из ме́ртвых, / воспои́м глаго́люще: / утверди́ правосла́вием Це́рковь Твою́, Христе́, / и умири́ жизнь на́шу, // я́ко Благ и Человеколю́бец.

**Стихира на Господи воззвах, воскресная, глас 1**

**Н** Живоприе́мному Твоему́ гро́бу / предстоя́ще, недосто́йнии, / славосло́вие прино́сим / неизрече́нному Твоему́ благоутро́бию, Христе́ Бо́же наш: / я́ко Крест и смерть прия́л еси́, Безгре́шне, / да мíрови да́руеши Воскресе́ние, // я́ко Человеколю́бец.

**Стихира на Господи воззвах, воскресная, глас 1**

**Н** И́же Отцу́ Собезнача́льна, / и Соприсносу́щна Сло́ва, / от Деви́ческаго чре́ва Происше́дшаго неизрече́нно, / и Крест и смерть нас ра́ди во́лею Прие́мшаго, / и Воскре́сша во сла́ве, / воспои́м глаго́люще: / Живода́вче Го́споди, сла́ва Тебе́, // Спа́се душ на́ших.

**Стихира на Господи воззвах, воскресная, на Слава, и ныне, богородичен, глас 1**

**Н** Всемíрную сла́ву, / от челове́к Прозя́бшую, / и Влады́ку Ро́ждшую, / Небе́сную Дверь, / воспои́м Мари́ю Де́ву, / Безпло́тных песнь, и ве́рных удобре́ние: / Сия́ бо яви́ся Не́бо, и Храм Божества́: / Сия́ прегражде́ние вражды́ разруши́вши, / мир введе́, и Ца́рствие отве́рзе. / Сию́ у́бо иму́ще ве́ры Утвержде́ние, / Побо́рника и́мамы из Нея́ Ро́ждшагося Го́спода. / Дерза́йте у́бо, дерза́йте лю́дие Бо́жии: // и́бо Той победи́т враги́, я́ко Всеси́лен.
