**И поем тропари три от двунадесяти. Глас 7:**

У́жас бе ви́дети, небесе́ и земли́ Творца́ на Кресте́ ви́сяща, со́лнце поме́ркшее, день же па́ки в нощь прело́жшийся, и зе́млю из гробо́в возсыла́ющу телеса́ ме́ртвых: с ни́миже покланя́емся Тебе́, спаси́ нас. **(Дважды.)**

**Стих:** Раздели́ша ри́зы Моя́ се́бе, и о оде́жди Мое́й мета́ша жре́бий.

**Глас 2:**

Егда́ на Кресте́ пригвозди́ша беззако́ннии Го́спода сла́вы, вопия́ше к ним: чим вас оскорби́х, или́ о чем прогне́вах? Пре́жде Ме́не кто вас изба́ви от ско́рби? И ны́не что Мне воздаете́ зла́я за блага́я? За столп о́гненный на Кресте́ Мя пригвозди́сте, за о́блак гроб Мне ископа́сте, за ма́нну желчь Мне принесо́сте, за во́ду о́цтом Мя напои́сте. Про́чее призову́ язы́ки, и ти́и Мя просла́вят со Отце́м и со Святы́м Ду́хом.

**Стих:** Да́ша в снедь Мою́ желчь, и в жа́жду Мою́ напоиша Мя о́цта.

Егда́ на Кресте́ пригвозди́ша беззако́ннии Го́спода сла́вы, вопия́ше к ним: чим вас оскорби́х, или́ о чем прогне́вах? Пре́жде Ме́не кто вас изба́ви от ско́рби? И ны́не что Мне воздаете́ зла́я за блага́я? За столп о́гненный на Кресте́ Мя пригвозди́сте, за о́блак гроб Мне ископа́сте, за ма́нну желчь Мне принесо́сте, за во́ду о́цтом Мя напоисте. Про́чее призову́ язы́ки, и тии Мя просла́вят со Отце́м и со Святы́м Ду́хом.

**Слава. Глас 6:** 

Днесь ви́сит на дре́ве, И́же на вода́х зе́млю пове́сивый. Венце́м от те́рния облага́ется, И́же А́нгелов Царь. В ло́жную багряни́цу облачи́тся, одева́яй не́бо о́блаки. Зауше́ние прия́т, И́же во Иорда́не свободи́вый Ада́ма. Гвоздьми́ пригвозди́ся Жени́х Церко́вный, копие́м прободе́ся Сын Де́выя. Покланя́емся Страсте́м Твои́м, Христе́. Покланя́емся Страсте́м Твои́м, Христе́. Покланя́емся Страсте́м Твои́м, Христе́. Покажи́ нам и сла́вное Твое́ Воскресе́ние.

**И ныне.**

Днесь ви́сит на дре́ве, И́же на вода́х зе́млю пове́сивый. Венце́м от те́рния облага́ется, И́же А́нгелов Царь. В ло́жную багряни́цу облачи́тся, одева́яй не́бо о́блаки. Зауше́ние прия́т, И́же во Иорда́не свободи́вый Ада́ма. Гвоздьми́ пригвозди́ся Жени́х Церко́вный, копие́м прободе́ся Сын Де́выя. Покланя́емся Страсте́м Твоим, Христе́. Покланя́емся Страсте́м Твоим, Христе́. Покланя́емся Страстем Твоим, Христе́. Покажи́ нам и сла́вное Твое́ Воскресе́ние.
