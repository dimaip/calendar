**Д** Поми́луй нас, Бо́же, по вели́цей ми́лости Твое́й, мо́лим Ти ся, услы́ши и поми́луй.

**Н** Го́споди, поми́луй **(трижды на каждое прошение)**.

**Д** Еще́ мо́лимся о упокое́нии души́ усо́пшаго раба́ Бо́жия **[или** усо́пшия рабы́ Бо́жия**]**, **имярек,** и о е́же прости́тися ему́ **[или** ей**]** вся́кому прегреше́нию, во́льному же и нево́льному.

Я́ко да Госпо́дь Бог учини́т ду́шу его́ **[или** ея́**]**, иде́же пра́веднии упокоя́ются.

Ми́лости Бо́жия, Ца́рства Небе́снаго и оставле́ния грехо́в его́ **[или** ея́**]**, у Христа́, безсме́ртнаго Царя́ и Бо́га на́шего, про́сим.

**Н** Пода́й, Го́споди.

**Д** Го́споду помо́лимся.

**Н** Го́споди, поми́луй.
