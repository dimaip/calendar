**Д** Прему́дрость.

**[П** Пресвята́я Богоро́дице, спаси́ нас.**]**

**H** Честне́йшую Херуви́м / и сла́внейшую без сравне́ния Серафи́м, / без истле́ния Бо́га Сло́ва ро́ждшую, / су́щую Богоро́дицу, Тя велича́ем.

**П** Сла́ва Тебе́, Христе́ Бо́же, упова́ние на́ше, сла́ва Тебе́.

**H Сла́ва, и ны́не.** Го́споди, поми́луй, трижды. Благослови́.

**Священник творит отпуст:**

**[В неделю:** Воскресы́й из ме́ртвых,**]** Христо́с, и́стинный Бог наш, моли́твами Пречи́стыя Своея́ Ма́тере, святы́х сла́вных и всехва́льных Апо́стол, **(и святаго, егоже есть храм, и святаго, егоже есть день)**, святы́х и пра́ведных богооте́ц Иоаки́ма и А́нны, и всех святы́х, поми́лует и спасе́т нас, я́ко благ и человеколю́бец.

**Молитва иная над водою:**

Бо́же великоимени́тый, О́тче Го́спода на́шего Иису́са Христа́, творя́й чудеса́ Еди́н, и́мже несть числа́: Его́же глас на вода́х мно́гих, Его́же ви́девше во́ды убоя́шася, и смято́шася бе́здны и мно́жество шу́ма вод; Его́же путие́ в мо́ри, и стези́ в вода́х мно́гих, и стопы́ Твоя́ не позна́ются; И́же креще́нием Единоро́днаго Сы́на Твоего́ воплоще́ннаго и сни́тием Нань Пресвята́го Ду́ха в виде́нии го́лубя, и Твои́м Оте́ческим гла́сом Иорда́нския струи́ освяти́л еси́. Тебе́ ны́не смире́нно недосто́йнии раби́ Твои́ мо́лим и ми́ли ся де́ем, посли́ благода́ть Пресвята́го Ду́ха на во́ду сию́, и небе́сным Твои́м благослове́нием благослови́, очи́сти и освяти́ ю́, и да́руй ей благода́ть и благослове́ние Иорда́ново, и си́лу вся скве́рны очища́ющую, и всяк неду́г исцеля́ющую, и бесо́в и всех наве́тов, и ко́зней их прогони́тельную. И яви́ ю́ си́лою, де́йством и благода́тию Пресвята́го Ду́ха, бы́ти всем от нея́ с ве́рою пию́щим, прие́млющим же и кропя́щимся рабо́м Твои́м, грехо́в оставле́ние, измене́ние страсте́м, прогна́ние вся́каго зла, умноже́ние доброде́телей, боле́знем исцеле́ние, домово́м же и вся́кому ме́сту освяще́ние и благослове́ние, губи́тельных и вся́ких злотво́рных возду́хов отгна́ние, и благода́ти Твоея́ присвое́ние.

Я́ко Ты еси́ благословля́яй и освяща́яй вся́ческая, Бо́же наш, и Тебе́ сла́ву возсыла́ем со Единоро́дным Твои́м Сы́ном, и с пресвяты́м, и благи́м, и животворя́щим Твои́м Ду́хом, ны́не и при́сно, и во ве́ки веко́в.

**H** Ами́нь.
