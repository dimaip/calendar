**П** Го́споди Бо́же наш, Вели́кий в сове́те и ди́вный в де́лех, всея́ тва́ри Соде́телю, храня́й заве́т Твой и ми́лость Твою́ лю́бящим Тя и соблюда́ющим повеле́ния Твоя́, всех в ну́ждах умиле́нныя прие́мляй сле́зы, сего́ бо ра́ди прише́л еси́ в ра́бии зра́це, не привиде́нии нас устраша́я, но здра́вие те́лу и́стинное подава́яй и глаго́ляй: се здрав был еси́, ктому́ не согреша́й, но и от бре́ния здра́вы о́чи соде́лал еси́ и, умы́тися повеле́в, све́ту всели́тися сотвори́л еси́ сло́вом. Сопроти́вных страсте́й во́лны смуща́яй, и жития́ сего́ сла́ное мо́ре изсуша́яй, и тяжелоно́сныя сласте́й укроща́яй во́лны; Сам, Человеколю́бче Царю́, да́вый нам снегосве́тлою оде́ятися оде́ждею, от воды́ же и Ду́ха, и прича́стием же воды́ сея́, и окропле́нием Твое́ благослове́ние нам низпосли́, скве́рну страсте́й омыва́ющее. Ей, мо́лимся, посети́ на́шу, Бла́же, не́мощь и исцели́ на́ша неду́ги душе́вныя же и теле́сныя, ми́лостию Твое́ю, моли́твами Всепречи́стыя, Преблагослове́нныя Влады́чицы на́шея Богоро́дицы и Присноде́вы Мари́и, си́лою честна́го и животворя́щаго Креста́, предста́тельствы честны́х Небе́сных сил безпло́тных, честна́го, сла́внаго Проро́ка, Предте́чи и Крести́теля Иоа́нна, святы́х сла́вных и всехва́льных апо́стол, преподо́бных и Богоно́сных оте́ц на́ших, и́же во святы́х оте́ц на́ших, вели́ких иера́рхов и вселе́нских учи́телей: Васи́лия Вели́каго, Григо́рия Богосло́ва и Иоа́нна Златоу́стаго; и́же во святы́х оте́ц на́ших Афана́сия и Кири́лла, патриа́рхов Александри́йских; и́же во святы́х отца́ на́шего Спиридо́на, Тримифу́нтскаго чудотво́рца; и́же во святы́х отца́ на́шего Никола́я, архиепи́скопа Мирлики́йскаго, чудотво́рца; и́же во святы́х оте́ц на́ших Мефо́дия и Кири́лла, учи́телей слове́нских; свята́го равноапо́стольнаго вели́каго кня́зя Влади́мира и святы́я равноапо́стольныя вели́кия княги́ни О́льги; и́же во святы́х оте́ц на́ших всея́ Росси́и чудотво́рцев Петра́, Алекси́я, Ио́ны, Фили́ппа, Ермоге́на и Инноке́нтия; свята́го и сла́внаго великому́ченика Гео́ргия Победоно́сца; свята́го и сла́внаго великому́ченика Дими́трия Мироточи́ваго; святы́х и добропобе́дных му́чеников; преподо́бных и богоно́сных оте́ц на́ших; святы́х и пра́ведных Богооте́ц Иоаки́ма и А́нны; святы́х сла́вных чудотво́рцев и безсре́бренников Космы́ и Дамиа́на, Ки́ра и Иоа́нна, Пантелеи́мона и Ермола́я, Сампсо́на и Диоми́да, Моки́я и Аники́ты, Фалале́я и Три́фона; и свята́го, **имярек,** его́же и па́мять соверша́ем, и всех святы́х Твои́х.

Спаси́, Го́споди, и поми́луй Вели́каго Господи́на и отца́ на́шего **(имярек)**, Святе́йшаго Патриа́рха Моско́вскаго и всея́ Ру́си, и господи́на на́шего преосвяще́ннейшаго **(имярек)**, митрополи́та **(или** архиепи́скопа, **или** епи́скопа егоже есть область<R>)</R>, да́руй им душе́вное и теле́сное здра́вие, и рабо́тному Тебе́ сему́ христиа́нскому жи́тельству во всем ми́лостив бу́ди. Помяни́, Го́споди, вся́кое епи́скопство правосла́вных, пра́во пра́вящих сло́во Твоея́ и́стины, и весь свяще́ннический и мона́шеский чин, и спасе́ние их. Помяни́, Го́споди, ненави́дящих и лю́бящих нас, служа́щих бра́тий на́ших, предстоя́щих и благосло́вною вино́ю отше́дших и запове́давших нам, недосто́йным, моли́тися о них. Помяни́, Го́споди, в плене́нии и ско́рбех су́щих бра́тий на́ших и поми́луй их по вели́цей ми́лости Твое́й, вся́кия ну́жды избавля́яй.

Я́ко Ты еси́ исто́чник исцеле́ний, Христе́ Бо́же наш, и Тебе́ сла́ву возсыла́ем со Безнача́льным Твои́м Отце́м, и с Пресвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в.

**Н** Ами́нь.

**П** Мир всем.

**Н** И ду́хови твоему́.

**Д** Главы ва́ша Го́сподеви приклони́те.

**Н** Тебе́ Го́споди.

**Священник же молитву тайно:** Приклони́, Го́споди, у́хо Твое́ и услы́ши ны, И́же во Иорда́не крести́тися изво́ливый и освяти́вый во́ды, и благослови́ всех нас, и́же преклоне́нием своея́ вы́и назна́менающих рабо́тное воображе́ние, и сподо́би нас испо́лнитися освяще́ния Твоего́, воды́ сея́ причаще́нием, и да бу́дет нам, Го́споди, во здра́вие души́ и те́ла.

**Возглас:** Ты бо еси́ освяще́ние на́ше, и Тебе́ сла́ву и благодаре́ние, и поклоне́ние возсыла́ем, со Безнача́льным Твои́м Отце́м, и Всесвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в.

**Н** Ами́нь.
