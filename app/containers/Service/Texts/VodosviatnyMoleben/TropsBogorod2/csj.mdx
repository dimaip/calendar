**Н** Е́же ра́дуйся А́нгелом прии́мшая / и ро́ждшая Зижди́теля Твоего́, // Де́во, спаса́й Тя велича́ющия. **(Глаголи первый тропарь дважды.)**

Воспева́ем Сы́на Твоего́, Богоро́дице, / и вопие́м: Пречи́стая Влады́чице, // вся́кия беды́ изба́ви рабы́ Твоя́.

Царе́м, проро́ком и апо́столом, / и му́чеником Ты еси́ похвала́ // и Предста́тельница мiру, Всенепоро́чная.

Язы́к всяк правосла́вных похваля́ет и блажи́т, / и сла́вит Пречи́стое Рождество́ Твое́, // Мари́е Богоневе́стная.

Даждь, Христе́ мой, и мне, недосто́йному, / долго́в оставле́ние, молю́ся, // Тя ро́ждшия моли́твами, я́ко Благоутро́бен.

На Тя моя́ упова́ния возложи́х, Богоро́дице, / спаси́ мя моли́твами Твои́ми, // да́руй ми прегреше́ний оставле́ние.

Оживи́ мя, ро́ждшая Жизнода́вца и Спа́са, / спаси́ моли́твами Твои́ми, // Благослове́нная, наде́ждо душ на́ших.

Зижди́теля всех во утро́бе Твое́й заче́ншая, / Де́во Всенепоро́чная, // моли́твами Твои́ми спаси́ ду́ши на́ша.

Богоро́дице, ро́ждшая сло́вом па́че сло́ва, / Сло́во, Всепе́тая, // Того́ моли́ спасти́ ду́ши на́ша.

Ми́лостива мне Судию́ же и Сы́на Твоего́, / прегреши́вшему па́че вся́каго челове́ка, // Твои́ми моли́твами соде́лай, Влады́чице.

По до́лгу вопие́м Ти: / ра́дуйся, Богоро́дице, Чи́стая Присноде́во, // моля́щеся моли́твами Твои́ми спасти́ся.

Изба́ви мя огня́ ве́чнаго / и мук, предлежа́щих мне, Богороди́тельнице, // я́ко да ублажа́ю Тя.

Не пре́зри моле́ния Твои́х рабо́в, / мо́лимся, Влады́чице Всепе́тая, // я́ко да изба́вимся вся́каго обстоя́ния.

Неду́гов и вся́ких боле́зней, / и бед нас свободи́, // к свяще́нному Твоему́ покро́ву прибега́ющих.

Стра́нное чу́до, е́же в Тебе́, Богороди́тельнице: / нас бо ра́ди по нам роди́ся // всех Зижди́тель из Тебе́ и Бог наш.

Храм Твой, Богоро́дице, / показа́ся врачевство́ неду́гов безме́здное / и оскорбля́емых душ утеше́ние.
Пресвята́я Богоро́дице, ро́ждшая Спа́са, / от бед спаси́ // и вся́кия ины́я ну́жды рабы́ Твоя́.

Изба́ви от вся́каго преще́ния, находя́щаго на рабы́ Твоя́, / Пресвята́я Влады́чице, // и вся́каго вре́да душе́внаго же и теле́снаго.

Спаси́ всех моли́твами Твои́ми, Де́во Богоро́дице, / к Тебе́ притека́ющих, // и изба́ви вся́кия ну́жды и ско́рби.

Кто, притека́яй в храм Твой, Богоро́дице, / не прие́млет ско́ро исцеле́ния // душе́внаго, вку́пе и теле́снаго, Пречи́стая?

От всех умоля́емь, Ще́дре, / святы́х и го́рних чино́в, // очи́сти мя Ро́ждшею Тя.

Пощади́, Спа́се, ду́ши уме́рших бра́тий на́ших / в наде́жди жи́зни // и осла́би, оста́ви им согреше́ния.

Ра́дуйся, мiра очисти́лище, Де́во, / ра́дуйся, ру́чко и све́щниче всезлаты́й, // Боже́ственныя ма́нны и све́та, Богоневе́сто.

**Слава.** Пое́м Тя, Бо́га, еди́наго в Тро́ице, / вопию́ще глас трисвяты́й, // моля́щеся спасе́ние получи́ти.

**И ныне.** О Де́во, ро́ждшая Спа́са / и Влады́ку мiра и Го́спода, // Того́ моли́ спасти́ ду́ши на́ша.

Ра́дуйся, горо́, ра́дуйся, купино́, / ра́дуйся, врата́, ра́дуйся, ле́ствице, / ра́дуйся, Боже́ственная трапе́зо, // ра́дуйся, всех по́моще, Влады́чице.

Моли́твами, Ми́лостиве, Ма́тере Твоея́ Пречи́стыя / и всех святы́х Твои́х // Твоя́ ми́лости лю́дем Твои́м да́руй.

Моли́твами сла́вных Арха́нгел и А́нгел, / и го́рних чино́в // рабы́ Твоя́, Спа́се, до́бре сохрани́.

Моли́твами честна́го и сла́внаго Крести́теля Твоего́, / Проро́ка, Предте́чи, // Христе́ Спа́се мой, рабы́ Твоя́ сохрани́.

Моли́твами сла́вных апо́столов и му́чеников, / и всех святы́х Твои́х // Твоя́ ми́лости лю́дем Твои́м да́руй.

Моли́твами сла́вных безсре́бренник, / Богоро́дице, рабы́ Твоя́ сохрани́, // я́ко еси́ предста́тельство мiра и утвержде́ние.

**Слава.** Отца́ и Сы́на славосло́вим, / и Ду́ха Свята́го, глаго́люще: // Тро́ице Свята́я, спаси́ ду́ши на́ша.

**И ныне.** Неизрече́нно в после́дняя заче́ншая / и ро́ждшая Созда́теля Твоего́, // Де́во, спаса́й Тя велича́ющия.

Милосе́рдия две́ри отве́рзи нам, / благослове́нная Богоро́дице, / наде́ющиися на Тя, да не поги́бнем, / но да изба́вимся Тобо́ю от бед: // Ты бо еси́ спасе́ние ро́да христиа́нскаго.

**Д** Го́споду помо́лимся.

**Н** Го́споди, поми́луй.

**П** Я́ко свят еси́, Бо́же наш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.

**Н** Ами́нь.

**Таже, настоящия тропари, глас 6:**

**Н** Ны́не наста́ вре́мя, всех освяща́ющее, / и пра́ведный нас ждет Судия́, / но обрати́ся, душе́, к покая́нию, / я́ко блудни́ца, зову́щи со слеза́ми: / Го́споди, поми́луй мя.
Вода́ми одожди́вый, Христе́, исто́чник исцеле́ний, / во всечестне́м хра́ме Де́вы днесь / Твоего́ благослове́ния окропле́нием / отгоня́еши неду́ги немощству́ющих, // Врачу́ душ и теле́с на́ших.

Де́ва родила́ еси́ Неискусобра́чная / и Де́во пребыла́ еси́, Ма́ти Безневе́стная, / Богоро́дице Мари́е, // Христа́ Бо́га на́шего моли́ спасти́ся нам.

Пресвята́я Богоро́дице Де́во, / рук на́ших дела́ испра́ви / и проще́ние прегреше́ний на́ших испроси́, // внегда́ пе́ти нам а́нгельское пе́ние:

Святы́й Бо́же, / Святы́й Кре́пкий, / Святы́й Безсме́ртный, // поми́луй нас. **(Трижды.)**
