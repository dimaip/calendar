#### Стихира на Хвалитех, воскресная, глас 3

**Н** Прииди́те вси язы́цы, / уразуме́йте стра́шныя та́йны си́лу: / Христо́с бо Спас наш, Е́же в нача́ле Сло́во, / распя́тся нас ра́ди, и во́лею погребе́ся, / и воскре́се из ме́ртвых, е́же спасти́ вся́ческая: // Тому́ поклони́мся.

#### Стихира на Хвалитех, воскресная, глас 3

**Н** Пове́даша вся чудеса́ / стра́жие Твои́, Го́споди, / но собо́р суеты́ испо́лни мздо́ю десни́цу их, / скры́ти мня́ше воскресе́ние Твое́, // е́же мир сла́вит: поми́луй нас.

#### Стихира на Хвалитех, воскресная, глас 3

**Н** Ра́дости вся испо́лнишася / воскресе́ния иску́с прии́мша: / Мари́я бо Магдали́на ко гро́бу прии́де, / обре́те а́нгела на ка́мени седя́ща, / ри́зами блиста́ющася и глаго́люща: / что и́щете жива́го с ме́ртвыми? / Несть зде, но воста́, я́коже рече́, // предваря́я вы в Галиле́и.

#### Стихира на Хвалитех, воскресная, глас 3

**Н** Во све́те Твое́м, Влады́ко, / у́зрим свет, Человеколю́бче: / воскре́сл бо еси́ из ме́ртвых, / Спасе́ние ро́ду челове́ческому да́руя: / да Тя вся тварь славосло́вит Еди́наго Безгре́шнаго, // поми́луй нас.

#### Стихира на Хвалитех, воскресная, глас 3

**Н** Песнь у́треннюю мироно́сицы жены́ / со слеза́ми приноша́ху Тебе́, Го́споди, / благоуха́ния бо арома́ты иму́ща, / гро́ба Твоего́ достиго́ша, / пречи́стое те́ло Твое́ пома́зати тща́щася. / А́нгел седя́й на ка́мени тем благовести́: / что и́щете жива́го с ме́ртвыми; / смерть бо попра́в воскре́се я́ко Бог, // подая́ всем ве́лию ми́лость.

#### Стихира на Хвалитех, воскресная, глас 3

**Н** Блиста́яся а́нгел на гро́бе Твое́м животво́рнем, / мироно́сицам глаго́лаше: / истощи́в гро́бы Изба́витель, плени́ а́да, / и воскре́се тридне́вен, // я́ко Еди́н Бог и Всеси́лен.

#### Стихира на Хвалитех, воскресная, глас 3

**Стих** Воскресни́ Го́споди Бо́же мой, да вознесе́тся рука́ Твоя́, / не забу́ди убо́гих Твои́х до конца́.

**Н** Во гро́бе Тя иска́ше, / прише́дши во еди́ну от суббо́т Мари́я Магдали́на, / не обре́тши же рыда́ше с пла́чем вопию́щи: / увы́ мне, Спа́се мой! / Укра́ден был еси́, всех Ца́рю. / Супру́г же живоно́сных а́нгел внутрь гро́ба вопия́ше: / что пла́чеши о же́но; / пла́чу, глаго́лет, я́ко взя́ша Го́спода моего́ от гро́ба, / и не вем, где положи́ша Его́. / Сия́ же обра́щшися вспять, / я́ко ви́де Тя, а́бие возопи́: // Госпо́дь мой и Бог мой, сла́ва Тебе́.

#### Стихира на Хвалитех, воскресная, глас 3

**Стих** Испове́мся Тебе́ Го́споди всем се́рдцем мои́м, / пове́м вся чудеса́ Твоя́.

**Н** Евре́и затвори́ша во гро́бе Живо́т, / разбо́йник же отве́рзе язы́ком наслажде́ние, / зовы́й и глаго́ля: / И́же со мно́ю мене́ ра́ди распны́йся: / сообе́си ми ся на дре́ве, / и яви́ся мне на престо́ле со Отце́м седя́: / Той бо есть Христо́с Бог наш, // име́яй ве́лию ми́лость.

#### Стихира на Хвалитех, воскресная, на И ныне, богородичен, глас 2

**Н** Преблагослове́на еси́, Богоро́дице Де́во, / Вопло́щшим бо ся из Тебе́ ад плени́ся, / Ада́м воззва́ся, / кля́тва потреби́ся, / Е́ва свободи́ся, / смерть умертви́ся, и мы ожи́хом. / Тем воспева́юще вопие́м: / благослове́н Христо́с Бог, // благоволи́вый та́ко, сла́ва Тебе́.
