#### Стихира на Хвалитех, воскресная, глас 5

**Н** Го́споди, запеча́тану гро́бу от беззако́нников, / проше́л еси́ из гро́ба, / я́коже роди́лся еси́ от Богоро́дицы: / не уразуме́ша, ка́ко воплоти́лся еси́, безпло́тнии Твои́ а́нгели: / не чу́вствоваша, когда́ воскре́сл еси́, стрегу́щии Тя во́ини. / Обоя́ бо запечатле́стася испыту́ющим, / яви́шася же чудеса́ кла́няющимся ве́рою та́инству: / е́же воспева́ющим, // возда́ждь нам ра́дость и ве́лию ми́лость.

#### Стихира на Хвалитех, воскресная, глас 5

**Н** Го́споди, вереи́ ве́чныя сокруши́в, / и у́зы растерза́в, от гро́ба воскре́сл еси́, / оста́вль Твоя́ погреба́льная, / во свиде́тельство и́стиннаго тридне́внаго Твоего́ погребе́ния: / и предвари́л еси́ в Галиле́и, в пеще́ре стрего́мый. / Ве́лия Твоя́ ми́лость, Непостижи́ме Спа́се, // поми́луй и спаси́ нас.

#### Стихира на Хвалитех, воскресная, глас 5

**Н** Го́споди, жены́ теко́ша на гроб, / ви́дети Тя, Христа́, нас ра́ди пострада́вшаго, / и прише́дша, обрето́ша а́нгела на ка́мени седя́ща, / стра́хом отва́льшемся, / и к ним возопи́, глаго́ля: / воскре́се Госпо́дь, рцы́те ученико́м, / я́ко воскре́се от ме́ртвых, // спаса́яй ду́ши на́ша.

#### Стихира на Хвалитех, воскресная, глас 5

**Н** Го́споди, я́коже изше́л еси́ от запеча́таннаго гро́ба, / та́ко вшел еси́ и две́рем заключе́ным ко ученико́м Твои́м, / показу́я им теле́сная страда́ния, / я́же подъя́л еси́, Спа́се Долготерпели́вый: / я́ко от се́мене Дави́дова я́звы претерпе́л еси́, / я́ко Сын же Бо́жий, мiр свободи́л еси́. / Ве́лия Твоя́ ми́лость, Непостижи́ме Спа́се, // поми́луй и спаси́ нас.

#### Стихира на Хвалитех, воскресная, глас 5

**Н** Го́споди, Царю́ веко́в и Тво́рче всех, / нас ра́ди распя́тие и погребе́ние пло́тию прии́мый, / да нас от а́да свободи́ши всех: / Ты еси́ Бог наш, // ра́зве Тебе́ ино́го не ве́мы.

#### Стихира на Хвалитех, воскресная, глас 5

**Н** Го́споди, пресия́ющая Твоя́ чудеса́ кто испове́сть; / или́ кто возвести́т стра́шная Твоя́ та́инства? / Вочелове́чивыйся бо нас ра́ди, я́ко Сам восхоте́л еси́, / держа́ву яви́л еси́ си́лы Твоея́: / Кресто́м бо Твои́м разбо́йнику рай отве́рзл еси́, / и погребе́нием Твои́м вереи́ а́довы сокруши́л еси́, / Воскресе́нием же Твои́м вся́ческая обогати́л еси́: // Благоутро́бне Го́споди, сла́ва Тебе́.

#### Стихира на Хвалитех, воскресная, глас 5

**Стих** Воскресни́ Го́споди Бо́же мой, да вознесе́тся рука́ Твоя́, / не забу́ди убо́гих Твои́х до конца́.

**Н** Мироно́сицы жены́ гро́ба Твоего́ дости́гша, / зело́ ра́но иска́ху Тебе́ мv́ры пома́зати, / Безсме́ртнаго Сло́ва и Бо́га; / и а́нгела глаго́лы огласи́вшася, / возвраща́хуся ра́достию апо́столом возвести́ти я́ве, / я́ко воскре́сл еси́, Животе́ всех, // и по́дал еси́ мíрови очище́ние и ве́лию ми́лость.

#### Стихира на Хвалитех, воскресная, глас 5

**Стих** Испове́мся Тебе́ Го́споди всем се́рдцем мои́м, / пове́м вся чудеса́ Твоя́.

**Н** Богоприя́тнаго гро́ба ко иуде́ом стра́жие глаго́лаху: / О ва́шего суему́дреннаго сове́та! / стрещи́ Неопи́саннаго покуси́вшеся, всу́е труди́стеся, / сокры́ти Воскресе́ние распя́таго хотя́ще, я́сно показа́сте. / О ва́шего суему́дреннаго собо́рища! / что па́ки сокры́ти сове́туете, Е́же некры́ется; / па́че же от нас услы́шите, / и ве́ровати восхощи́те бы́вших и́стине: / а́нгел молниено́сец с небесе́ соше́д ка́мень отвали́, / его́же стра́хом ме́ртвостию содержи́ми бы́хом, / и возгласи́в крепкоу́мным мvроно́сицам, глаго́лаше жена́м: / не зрите́ ли страже́й умерщвле́ния, и печа́тей разреше́ния, / а́дова же истоща́ния; / почто́ побе́ду а́дову Упраздни́вшаго, / и сме́ртное жа́ло Сокруши́вшаго, я́ко ме́ртва взыску́ете? / Благовести́те же ско́ро ше́дша апо́столом Воскресе́ние, / без стра́ха зову́ща: / вои́стинну воскре́се Госпо́дь, // име́я ве́лию ми́лость.

#### Стихира на Хвалитех, воскресная, на И ныне, богородичен, глас 2

**Н** Преблагослове́на еси́, Богоро́дице Де́во, / Вопло́щшим бо ся из Тебе́ ад плени́ся, / Ада́м воззва́ся, / кля́тва потреби́ся, / Е́ва свободи́ся, / смерть умертви́ся, и мы ожи́хом. / Тем воспева́юще вопие́м: / благослове́н Христо́с Бог, // благоволи́вый та́ко, сла́ва Тебе́.
