**Стихира на Хвалитех, воскресная, глас 4**

**Н** Крест претерпе́вый и смерть, / и воскресы́й из ме́ртвых, Всеси́льне Го́споди, // сла́вим Твое́ Воскресе́ние.

**Стихира на Хвалитех, воскресная, глас 4**

**Н** Кресто́м Твои́м, Христе́, / от дре́вния кля́твы свободи́л еси́ нас, / и сме́ртию Твое́ю / естество́ на́ше му́чащаго диа́вола упраздни́л еси́: / воста́нием же Твои́м ра́дости вся испо́лнил еси́. / Те́мже вопие́м Ти: // воскресы́й из ме́ртвых, Го́споди, сла́ва Тебе́.

**Стихира на Хвалитех, воскресная, глас 4**

**Н** Твои́м Кресто́м, Христе́ Спа́се, / наста́ви нас на и́стину Твою́, / и изба́ви нас от се́тей вра́жиих, / воскресы́й из ме́ртвых, / возста́ви ны па́дшыяся грехо́м, / просте́р ру́ку Твою́, Человеколю́бче Го́споди, // моли́твами святы́х Твои́х.

**Стихира на Хвалитех, воскресная, глас 4**

**Н** Оте́ческих Твои́х недр не разлучи́вся, / Единоро́дный Сло́ве Бо́жий, / прише́л еси́ на зе́млю за человеколю́бие, / Челове́к быв непрело́жен, / и крест и смерть претерпе́л еси́ пло́тию, / безстра́стный Божество́м: / воскре́с же из ме́ртвых, / безсме́ртие по́дал еси́ ро́ду челове́ческому, // я́ко Еди́н Всеси́лен.

**Стихира на Хвалитех, воскресная, глас 4**

**Н** Смерть прия́л еси́ пло́тию, / нам безсме́ртие хода́тайствуя, Спа́се, / и во гроб всели́лся еси́, / да нас от а́да свободи́ши, воскреси́в с Собо́ю: / пострада́ у́бо я́ко челове́к, / но воскре́с, я́ко Бог. / Сего́ ра́ди вопие́м: / сла́ва Тебе́, Жизнода́вче Го́споди, // Еди́не Человеколю́бче.

**Стихира на Хвалитех, воскресная, глас 4**

**Н** Ка́мение распада́шеся, Спа́се, / егда́ на ло́бнем Крест Твой водрузи́ся, / устраши́шася а́довы вра́тницы, / егда́ во гро́бе я́ко мертв положе́н был еси́: / и́бо сме́ртную упраздни́вый кре́пость, / уме́ршым всем нетле́ние по́дал еси́ воскресе́нием Твои́м, Спа́се, // Жизнода́вче Го́споди, сла́ва Тебе́.

**Стихира на Хвалитех, воскресная, глас 4**

**Стих** Воскресни́ Го́споди Бо́же мой, да вознесе́тся рука́ Твоя́, / не забу́ди убо́гих Твои́х до конца́.

**Н** Возжеле́ша жены́ ви́дети / Твое́ воскресе́ние, Христе́ Бо́же, / прии́де предва́рши Мари́я Магдали́на, / обре́те ка́мень отвале́н от гро́ба, / и а́нгела седя́ща, и глаго́люща: / что и́щете жива́го с ме́ртвыми: / воскре́се, я́ко Бог, // да спасе́т вся́ческая.

**Стихира на Хвалитех, воскресная, глас 4**

**Стих** Испове́мся Тебе́ Го́споди всем се́рдцем мои́м, / пове́м вся чудеса́ Твоя́.

**Н** Где есть Иису́с, Его́же вмени́сте стрещи́, / рцы́те иуде́и; / где есть, Его́же положи́сте во гро́бе, ка́мень запечатле́вше; / дади́те ме́ртва, и́же живота́ отве́ргшиися: / дади́те погребе́ннаго, или́ ве́руйте воскре́сшему. / А́ще и вы умолчите́ Госпо́дне воста́ние, / ка́мение возопие́т, / па́че же отвале́нный от гро́ба. / Вели́кая Твоя́ ми́лость, / ве́лие та́инство смотре́ния Твоего́, // Спа́се наш, сла́ва Тебе́.

**Стихира на Хвалитех, воскресная, на И ныне, богородичен, глас 2**

**Н** Преблагослове́на еси́, Богоро́дице Де́во, / Вопло́щшим бо ся из Тебе́ ад плени́ся, / Ада́м воззва́ся, / кля́тва потреби́ся, / Е́ва свободи́ся, / смерть умертви́ся, и мы ожи́хом. / Тем воспева́юще вопие́м: / благослове́н Христо́с Бог, // благоволи́вый та́ко, сла́ва Тебе́.
