**Стихира на Хвалитех, воскресная, глас 2**

**Н** Вся́кое дыха́ние и вся тварь / Тя сла́вит, Го́споди, / я́ко Кресто́м смерть упраздни́л еси́, / да пока́жеши лю́дем, е́же из ме́ртвых Твое́ Воскресе́ние, // я́ко Еди́н Человеколю́бец.

**Стихира на Хвалитех, воскресная, глас 2**

**Н** Да реку́т иуде́е, / ка́ко во́ини погуби́ша стрегу́щии Царя́; / почто́ бо ка́мень не сохрани́ Ка́мене жи́зни? / Или́ Погребе́ннаго да дадя́т, / или́ Воскре́сшему да покло́нятся, / глаго́люще с на́ми: // сла́ва мно́жеству щедро́т Твои́х, Спа́се наш, сла́ва Тебе́.

**Стихира на Хвалитех, воскресная, глас 2**

**Н** Ра́дуйтеся лю́дие и весели́теся, / А́нгел седя́й на ка́мени гро́бнем, / той нам благовести́, рек: / Христо́с воскре́се из ме́ртвых, Спас мíра, / и испо́лни вся́ческая благоуха́ния: // ра́дуйтеся лю́дие и весели́теся.

**Стихира на Хвалитех, воскресная, глас 2**

**Н** А́нгел у́бо е́же ра́дуйся, / пре́жде Твоего́ зача́тия, Го́споди, Благода́тней принесе́: / А́нгел же ка́мень сла́внаго Твоего́ гро́ба / в Твое́ Воскресе́ние отвали́: / ов у́бо в печа́ли ме́сто, / весе́лия о́бразы возвеща́я: / сей же в сме́рти ме́сто, / Влады́ку Жизнода́вца пропове́дуя нам, / те́мже вопие́м Ти: // Благоде́телю всех, Го́споди, сла́ва Тебе́.

**Стихира на Хвалитех, воскресная, глас 2**

**Н** Возлия́ша мv́ра со слеза́ми на гроб Твой жены́, / и испо́лнишася ра́дости уста́ их, // внегда́ глаго́лати: воскре́се Госпо́дь.

**Стихира на Хвалитех, воскресная, глас 2**

**Н** Да похва́лят язы́цы / и лю́дие Христа́ Бо́га на́шего, / во́лею нас ра́ди Крест претерпе́вшаго, / и во а́де тридне́вновавшаго: / и да покло́нятся Его́ из ме́ртвых Воскресе́нию, // И́мже просвети́шася всего́ мíра концы́.

**Стихира на Хвалитех, воскресная, глас 2**

**Стих** Воскресни́ Го́споди Бо́же мой, да вознесе́тся рука́ Твоя́, / не забу́ди убо́гих Твои́х до конца́.

**Н** Ра́спят и погребе́н был еси́, Христе́, / я́коже изво́лил еси́, / испрове́ргл еси́ смерть, / и воскре́сл еси́ во сла́ве, я́ко Бог и Влады́ка, // да́руя мíрови жизнь ве́чную и ве́лию ми́лость.

**Стихира на Хвалитех, воскресная, глас 2**

**Стих** Испове́мся Тебе́ Го́споди всем се́рдцем мои́м, / пове́м вся чудеса́ Твоя́.

**Н** О вои́стинну беззако́ннии, / печа́тавше ка́мень, бо́льших нас чуде́с сподо́бисте! / И́мут ра́зум стра́жие, / днесь про́йде из гро́ба, и глаго́лаху: / рцы́те, я́ко нам спя́щим, / приидо́ша ученицы́, и украдо́ша Его́. / И кто кра́дет мертвеца́, па́че же и на́га; / Сам воскре́се самовла́стно, я́ко Бог, / оста́вль во гро́бе и погреба́тельная Своя́: / прииди́те, ви́дите, иуде́е, / ка́ко не расто́рже печа́ти, смерть попра́вый / и ро́ду челове́ческому безконе́чную жизнь да́руяй, // и ве́лию ми́лость.

**Стихира на Хвалитех, воскресная, на И ныне, богородичен, глас 2**

**Н** Преблагослове́на еси́, Богоро́дице Де́во, / Вопло́щшим бо ся из Тебе́ ад плени́ся, / Ада́м воззва́ся, / кля́тва потреби́ся, / Е́ва свободи́ся, / смерть умертви́ся, и мы ожи́хом. / Тем воспева́юще вопие́м: / благослове́н Христо́с Бог, // благоволи́вый та́ко, сла́ва Тебе́.
