**Стихира на Хвалитех, воскресная, глас 6**

**Н** Крест Твой, Го́споди, / жизнь и воскресе́ние лю́дем Твои́м есть, / и наде́ющеся нань, // Тебе́ воскре́сшаго Бо́га на́шего пое́м: поми́луй нас.

**Стихира на Хвалитех, воскресная, глас 6**

**Н** Погребе́ние Твое́, Влады́ко, / рай отве́рзе ро́ду челове́ческому: / и от истле́ния изба́вльшеся, // Тебе́ воскре́сшаго Бо́га на́шего пое́м: поми́луй нас.

**Стихира на Хвалитех, воскресная, глас 6**

**Н** Со Отце́м и Ду́хом Христа́ воспои́м, / воскре́сшаго из ме́ртвых, / и к Нему́ вопии́м: // Ты Живо́т еси́ наш и Воскресе́ние, поми́луй нас.

**Стихира на Хвалитех, воскресная, глас 6**

**Н** Тридне́вен воскре́сл еси́, Христе, от гро́ба / я́коже пи́сано есть, / совоздви́гнувый пра́отца на́шего. / Те́мже Тя и сла́вит род челове́ческий, // и воспева́ет Твое́ воскресе́ние.

**Стихира на Хвалитех, воскресная, глас 6**

**Н** Го́споди, ве́лие и стра́шно есть / Твоего́ воскресе́ния та́инство: / та́ко бо произше́л еси́ от гро́ба, / я́ко жени́х от черто́га, / сме́ртию смерть разруши́вый, / да Ада́ма свободи́ши. / Те́мже на Небесе́х А́нгели ликовству́ют, / и на земли́ челове́цы сла́вят, // е́же на нас бы́вшее благоутро́бие Твое́, Человеколю́бче.

**Стихира на Хвалитех, воскресная, глас 6**

**Н** О пребеззако́ннии иуде́е, / где суть печа́ти и сре́бреницы, я́же да́сте во́ином? / Не укра́дено бысть сокро́вище, / но воскре́се, я́ко си́лен: / са́ми же посрами́стеся отве́ргшиися Христа́, Го́спода сла́вы, / пострада́вша и погребе́нна, и воскре́сша из ме́ртвых: // Тому́ поклони́мся.

**Стихира на Хвалитех, воскресная, глас 6**

**Стих** Воскресни́ Го́споди Бо́же мой, да вознесе́тся рука́ Твоя́, / не забу́ди убо́гих Твои́х до конца́.

**Н** Запеча́тану гро́бу, / ка́ко окра́дени бы́сте иуде́е, / стра́жи поста́вльше, и зна́мения поло́жше, / две́рем заключе́нным про́йде Царь? / Или́ я́ко ме́ртва предста́вите, / или́ я́ко Бо́гу поклони́теся, с на́ми пою́ще: // сла́ва, Го́споди, Кресту́ Твоему́, и воскресе́нию Твоему́.

**Стихира на Хвалитех, воскресная, глас 6**

**Стих** Испове́мся Тебе́ Го́споди всем се́рдцем мои́м, / пове́м вся чудеса́ Твоя́.

**Н** Живоприя́тнаго Твоего́ гро́ба, / мироно́сицы жены́ рыда́юща, достиго́ша, Го́споди, / и мv́ра носяща, / те́ло Твое́ пречистое помазати искаху: / обретоша же светоносна Ангела на ка́мени седя́ща, / и к ним веща́юща, и глаго́люща: / что слезите́, из ребр источи́вшаго жизнь ми́рови? / Что и́щете я́ко ме́ртва во гро́бе Безсме́ртнаго? / Те́кша же па́че возвести́те Того́ ученико́м, / сла́внаго Его́ воскресе́ния всеми́рное ра́дование, / и́мже и нас, Спа́се, просвети́вый, // да́руй очище́ние и ве́лию ми́лость.

**Стихира на Хвалитех, воскресная, на И ныне, богородичен, глас 2**

**Н** Преблагослове́на еси́, Богоро́дице Де́во, / Вопло́щшим бо ся из Тебе́ ад плени́ся, / Ада́м воззва́ся, / кля́тва потреби́ся, / Е́ва свободи́ся, / смерть умертви́ся, и мы ожи́хом. / Тем воспева́юще вопие́м: / благослове́н Христо́с Бог, // благоволи́вый та́ко, сла́ва Тебе́.
