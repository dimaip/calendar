**Стихира на Хвалитех, воскресная, глас 7**

**Н** Воскре́се Христо́с из ме́ртвых, / разру́ш сме́ртныя у́зы: / благовести́ земле́, ра́дость ве́лию, // по́йте Небеса́ Бо́жию сла́ву.

**Стихира на Хвалитех, воскресная, глас 7**

**Н** Воскресе́ние Христо́во ви́девше, / поклони́мся свято́му Го́споду Иису́су: // еди́ному безгре́шному.

**Стихира на Хвалитех, воскресная, глас 7**

**Н** Христо́ву воскресе́нию кла́няющеся не преста́ем: / той бо спасл есть нас от беззако́ний на́ших, / Святы́й Госпо́дь Иису́с, // явле́й воскресе́ние.

**Стихира на Хвалитех, воскресная, глас 7**

**Н** Что возда́мы Го́сподеви о всех, я́же воздаде́ нам? / Нас ра́ди Бог в челове́цех, / за истле́вшее естество́ Сло́во плоть бысть, / и всели́ся в ны, к неблагода́рным, Благоде́тель: / к пле́нником, Свободи́тель: / ко и́же во тьме седя́щим, Со́лнце Пра́вды: / на Кресте́, безстра́стный: во а́де, свет: / в сме́рти, живо́т: воскресе́ние, па́дших ра́ди. / К Нему́же возопии́м: // Бо́же наш, сла́ва Тебе́.

**Стихира на Хвалитех, воскресная, глас 7**

**Н** Врата́ а́дова сокруши́л еси́ Го́споди, / и сме́ртную держа́ву упраздни́л еси́ кре́пкою си́лою Твое́ю, / и совоздви́гл еси́ ме́ртвыя, / и́же от ве́ка во тьме спя́щия, / Боже́ственным и сла́вным воскресе́нием Твои́м, // я́ко Царь всех и Бог всеси́лен.

**Стихира на Хвалитех, воскресная, глас 7**

**Н** Прииди́те возра́дуемся Го́сподеви, / и возвесели́мся о воскресе́нии Его́, / я́ко совоздви́же ме́ртвыя от а́довых нереши́мых уз: / и дарова́ ми́рови я́ко Бог, жизнь ве́чную, // и ве́лию ми́лость.

**Стихира на Хвалитех, воскресная, глас 7**

**Стих** Воскресни́ Го́споди Бо́же мой, да вознесе́тся рука́ Твоя́, / не забу́ди убо́гих Твои́х до конца́.

**Н** Блиста́яйся А́нгел, / на ка́мени седя́ше живоприе́мнаго гро́ба, / и жена́м мироно́сицам благовествова́ше, глаго́ля: / воскре́се Госпо́дь, я́коже пре́жде рече́ вам, / возвести́те ученико́м Его́, / я́ко предваря́ет вы в Галиле́и: / ми́рови же подае́т жизнь ве́чную, // и ве́лию ми́лость.

**Стихира на Хвалитех, воскресная, глас 7**

**Стих** Испове́мся Тебе́ Го́споди всем се́рдцем мои́м, / пове́м вся чудеса́ Твоя́.

**Н** Почто́ небрего́ма сотвори́сте ка́мене краеуго́льнаго, / о пребеззако́ннии Иуде́и? / Се той есть, Его́же положи́ Бог в Сио́не: / И́же из ка́мене источи́вый в пусты́ни во́ду, / и нам источа́яй от ребр Свои́х безсме́ртие. / Сей есть ка́мень, И́же от горы́ деви́ческия / отсе́кся без хоте́ния му́жеска: / Сын Челове́чь гряды́й на о́блацех небе́сных, / к Ве́тхому Де́ньми, я́коже рече́ Дании́л, // и ве́чно Его́ Ца́рство.

**Стихира на Хвалитех, воскресная, на И ныне, богородичен, глас 2**

**Н** Преблагослове́на еси́, Богоро́дице Де́во, / Вопло́щшим бо ся из Тебе́ ад плени́ся, / Ада́м воззва́ся, / кля́тва потреби́ся, / Е́ва свободи́ся, / смерть умертви́ся, и мы ожи́хом. / Тем воспева́юще вопие́м: / благослове́н Христо́с Бог, // благоволи́вый та́ко, сла́ва Тебе́.
