**Стихира на Хвалитех, воскресная, глас 1**

**Н** Пое́м Твою́, Христе́, спаси́тельную страсть, // и сла́вим Твое́ Воскресе́ние.

**Стихира на Хвалитех, воскресная, глас 1**

**Н** Крест претерпе́вый, и смерть упраздни́вый, / и воскресы́й из ме́ртвых, / умири́ на́шу жизнь, Го́споди, // я́ко еди́н Всеси́лен.

**Стихира на Хвалитех, воскресная, глас 1**

**Н** А́да плени́вый, и челове́ка воскреси́вый, / Воскресе́нием Твои́м, Христе́, / сподо́би нас чи́стым се́рдцем // Тебе́ пе́ти и сла́вити.

**Стихира на Хвалитех, воскресная, глас 1**

**Н** Боголе́пное Твое́ снисхожде́ние сла́вяще, / пое́м Тя, Христе́. / Роди́лся еси́ от Де́вы, / и не разлуче́н был еси́ от Отца́, / пострада́л еси́, я́ко челове́к, / и во́лею претерпе́л еси́ Крест, / воскре́сл еси́ от гро́ба, я́ко от черто́га произше́д, / да спасе́ши мiр, // Го́споди сла́ва Тебе́.

**Стихира на Хвалитех, воскресная, глас 1**

**Н** Егда́ пригвозди́лся еси́ на дре́ве кре́стнем, / тогда́ умертви́ся держа́ва вра́жия: / тварь поколеба́ся стра́хом Твои́м: / и ад плене́н бысть держа́вою Твое́ю: / ме́ртвыя от гроб воскреси́л еси́, / и разбо́йнику рай отве́рзл еси́: // Христе́ Бо́же наш, сла́ва Тебе́.

**Стихира на Хвалитех, воскресная, глас 1**

**Н** Рыда́юща со тща́нием / гро́ба Твоего́ доше́дша честны́я жены́, / обре́тша же гроб отве́рст, / и уве́девша от А́нгела но́вое и пресла́вное чу́до, / возвести́ша апо́столом: я́ко воскре́се Госпо́дь, // да́руяй мíрови ве́лию ми́лость.

**Стихира на Хвалитех, воскресная, глас 1**

**Стих** Воскресни́ Го́споди Бо́же мой, да вознесе́тся рука́ Твоя́, / не забу́ди убо́гих Твои́х до конца́.

**Н** Страсте́й Твои́х Боже́ственным я́звам / покланя́емся, Христе́ Бо́же, / и е́же в Сио́не Влады́чнему священноде́йствию, / на коне́ц веко́в богоявле́нне бы́вшему: / и́бо во тьме спя́щия, Со́лнце просвети́ пра́вды, / к невече́рнему наставля́я сия́нию: // Го́споди, сла́ва Тебе́.

**Стихира на Хвалитех, воскресная, глас 1**

**Стих** Испове́мся Тебе́ Го́споди всем се́рдцем мои́м, / пове́м вся чудеса́ Твоя́.

**Н** Любомяте́жный ро́де евре́йский, внуши́те, / где суть, и́же к Пила́ту прише́дшии: / да реку́т стрегу́щии во́ини: / где суть печа́ти гро́бныя; / где преложе́н бысть Погребе́нный; / где про́дан бысть Непрода́нный; / ка́ко укра́дено бысть Сокро́вище; / что оклевету́ете Спа́сово воста́ние / пребеззако́нии иуде́и? / Воскре́се, И́же в ме́ртвых свобо́дь, // и подае́т мíрови ве́лию ми́лость.

**Стихира на Хвалитех, воскресная, на И ныне, богородичен, глас 2**

**Н** Преблагослове́на еси́, Богоро́дице Де́во, / Вопло́щшим бо ся из Тебе́ ад плени́ся, / Ада́м воззва́ся, / кля́тва потреби́ся, / Е́ва свободи́ся, / смерть умертви́ся, и мы ожи́хом. / Тем воспева́юще вопие́м: / благослове́н Христо́с Бог, // благоволи́вый та́ко, сла́ва Тебе́.
