**Таже поют на оба лика три тропари от двунадесяти, повторяюще я, первый же без стиха, глас 8:**

Днесь церко́вная заве́са, на обличе́ние беззако́нных раздира́ется, и со́лнце лучи́ своя́ скрыва́ет, Влады́ку зря распина́ема. **(Дважды.)**

**Стих:** Вску́ю шата́шася язы́цы и лю́дие поучи́шася тще́тным?

Я́ко овча́ на заколе́ние веде́н был еси́, Христе́ Царю́, и я́ко А́гнец незло́бивый пригвозди́лся еси́ Кресту́ от беззако́нных муже́й, грех ра́ди на́ших, Человеколю́бче.

**Стих:** Предста́ша ца́рие зе́мстии, и кня́зи собра́шася вку́пе на Го́спода и на Христа́ Его́.

Я́ко овча́ на заколе́ние веде́н был еси́, Христе́ Царю́, и я́ко А́гнец незло́бивый пригвозди́лся еси́ Кресту́ от беззако́нных муже́й, грех ра́ди на́ших, Человеколю́бче.

**Слава.**

Е́мшим Тя беззако́нным, претерпева́я, си́це вопия́л еси́ Го́споди: а́ще и порази́сте Па́стыря, и расточи́сте двана́десять ове́ц ученики Моя́, можа́х вя́щши не́жели двана́десяте легео́нов предста́вити А́нгелов: но долготерплю́, да испо́лнятся, я́же яви́х вам проро́ки Моими, безве́стная и та́йная. Го́споди, сла́ва Тебе́.

**И ныне.**

Е́мшим Тя беззако́нным, претерпева́я, си́це вопия́л еси́ Го́споди: а́ще и порази́сте Па́стыря, и расточи́сте двана́десять ове́ц ученики Моя́, можа́х вя́щши не́жели двана́десяте легео́нов предста́вити А́нгелов: но долготерплю́, да испо́лнятся, я́же яви́х вам проро́ки Моими, безве́стная и та́йная. Го́споди, сла́ва Тебе́.
